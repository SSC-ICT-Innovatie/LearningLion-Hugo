---
authors: Lara Mutsaers   
date: 2024-11-20
linktitle: Samenwerking met het communicatieteam
title: Samenwerking met het communicatieteam
weight: 10
tags: [
    "Communicatie",
    "Visie",
    "Strategie",
    "Verantwoorde AI",
    "Proces",
    "Kennis over AI", 
    "AI-infrastructuur",
]
---

Omdat wij het als team belangrijk vinden om open te werken en alles te delen rondom ons proces van onze experimenten hebben wij het communicatieteam betrokken. Samen zijn we bezig met het opstellen van een communicatiestrategie. We hebben immers deze website, maar daar zit nog geen heldere strategie achter. We willen graag dat mensen bij ons onderzoek aanhaken en bijdragen door middel van bijvoorbeeld een dialoog.  
Om de strategie vorm te geven hebben we eerst een SWOT-analyse (Strenght, Weaknesses, Opportunities en Threads) gedaan. Daar kwamen wat punten uit die ons houvast geven in wie we zijn en wat onze visie is.

## Working in the open
Onze werkmethode is _working in the open_. We zijn transparant over ons proces rondom onze experimentele aanpak. Dit heeft een aantal achterliggende gedachten:

-	Ons doel om een kennisplatform te zijn voor geïnteresseerden en Rijksambtenaren. Het is immers belangrijk om dezelfde taal te spreken als het om (generatieve) AI gaat. Alleen dan kunnen er weloverwogen keuzes gemaakt worden. We willen daarom informeren over generatieve AI, wat bovendien het onderwerp demystificeert.  
-	We willen graag actief mensen betrekken bij ons proces. Momenteel bezit ons innovatieteam immers niet over voldoende of de juiste kennis om op alle vraagstukken (ethisch, technisch-inhoudelijk, wettelijk) een antwoord te formuleren. Bovendien zijn er al veel mensen met dit onderwerp bezig (geweest) en hoeft er wellicht geen dubbel werk gedaan te worden. 
-	Er is veel onduidelijkheid over de wetgeving rondom generatieve AI. Ook zijn er veel risico’s verbonden aan generatieve AI. Denk aan bias of het verliezen van het gevoel van autonomie. Hierom is het voeren van een open dialoog belangrijk.
-	Doordat we een innovatieteam zijn, krijgen we de gelegenheid veel te experimenteren rondom generatieve AI. Zo doen we veel kennis op over het onderwerp. Door deze kennis goed te waarborgen en te documenteren kunnen anderen hier weer van leren.
-	Het gaat ons zelf niet om het bouwen van de beste tool, maar om kennis op te doen over het onderwerp. Als dat betekent dat we in ons proces op andere partijen stuiten die veel verder zijn dan wij, is dat belangrijk om te delen. Generatieve AI moet immers geen wedstrijd worden, maar moet altijd in overweging genomen worden naast alle ethische aspecten.

## Andere uitgangspunten
Andere belangrijke punten die genoemd werden waren:
-	Er is een grote vraag en behoefte om zelf (generatieve) AI te gebruiken. Er bestaat dus een algemeen belang voor het onderzoeken van het onderwerp generatieve AI.
-	SSC-ICT heeft een sterke positie als beheerclub en heeft daardoor de mogelijkheid om infrastructuur te bieden en bijvoorbeeld hardware te regelen. Dit zou SSC-ICT kunnen doen voor meerdere partijen binnen de Rijksoverheid. Op deze manier kunnen we als overheid onze soevereiniteit waarborgen en onafhankelijk blijven van grote bedrijven binnen het AI veld. Hiervoor is het wel belangrijk dat we de juiste kennis en kunde (zoals serverbeheerders) in huis halen en moet er een kosten/baten analyse gedaan worden die verder gaat dan alleen geld (denk bijvoorbeeld aan de impact op het milieu).

---
author: ["Lara Mutsaers"]
date: 2024-10-10
linktitle: Overheidsbrede visie Generatieve AI
title: Overheidbrede visie Generatieve AI
weight: 10
---

SSC-ICT is een van de grootste dienstverleners voor de overheid. Het is daarom logisch voor SSC-ICT om onderzoek te doen naar een mogelijke dienstverlening op het gebied van generatieve AI aan de hand van initiatieven zoals LearningLion. Maar wat voor visie heeft de overheid zelf eigenlijk op het gebied van generatieve AI?

Generatieve AI is volop in ontwikkeling. De overheid heeft een belangrijke verantwoordelijkheid als het gaat om het in de juiste banen leiden van deze ontwikkeling en heeft daarom op 1 januari 2024 een visie uitgebracht op deze technologie. Hierin staat dat de overheid actief wilt bijdragen aan een veilige en rechtvaardige ontwikkeling en gebruik van generatieve AI. Generatieve AI moet in dienst staat van het vergroten van het menselijk welzijn en autonomie, duurzaamheid, welvaart, rechtvaardigheid en veiligheid. Om dit te realiseren moet er worden ingezet op verantwoorde en open toepassingen van generatieve AI. Ook heeft het kabinet de ambitie om een sterk AI-ecosysteem in Nederland en de EU te realiseren, waarin volop geïnnoveerd kan worden met verantwoorde generatieve AI. Tot slot wil het kabinet randvoorwaarden creëren voor de verantwoordelijke ontwikkeling en het gebruik van generatieve AI.

AI brengt ook risico’s met zich mee. De AI-verordening is daarom een belangrijk wettelijk kader voor de verantwoorde ontwikkeling van (generatieve) AI. Ook moeten de ontwikkelingen en de gevolgen van generatieve AI blijvend worden gemonitord en geanalyseerd. Het is daarnaast noodzakelijk om vroegtijdig rekening te houden met de snelle technologische ontwikkelingen, hiermee te experimenteren en daarbij een lerende en evaluerende aanpak te hanteren (innovatie). Hierbij wordt actief de dialoog aangegaan met het bedrijfsleven, omdat daar de nodige kennis en competenties te vinden is.

Al met al is het volgens deze visie belangrijk om zowel op korte- als op lange termijn actie te ondernemen op het gebied van generatieve AI. 

Dit gelezen te hebben, past het project LearningLion goed binnen deze visie. Het is een innovatieproject waarbij een lerende aanpak centraal staat. Er word geëxperimenteerd en gekeken naar nieuwe technologische ontwikkelingen op het gebied van generatieve AI. Er wordt niet alleen onderzoek gedaan naar het verantwoord inzetten van generatieve AI binnen de overheid, maar het project draagt ook bij aan het kennisniveau van de overheid. Niet alleen over het onderwerp zelf, maar ook wat er allemaal bij komt kijken en hoe een dergelijke toepassing binnen de huidige wet- en regelgeving valt. Daarnaast is het project open en transparant zodat iedereen kan bijdragen.

## Referenties 
[Overheidsbrede visie Generatieve AI](https://open.overheid.nl/documenten/9aa7b64a-be51-4e6a-ad34-26050b8a67ef/file)

[AI-verordening AI (Artificiële Intelligentie) - Digitale Overheid](https://www.digitaleoverheid.nl/overzicht-van-alle-onderwerpen/nieuwe-technologieen-data-en-ethiek/artificiele-intelligentie-ai/ai-verordening/)
